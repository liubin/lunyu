## 为政第二

### 2.1、子曰：“为政以德，譬如北辰，居其所而众星共之。”

### 2.2、子曰：“《诗》三百，一言以蔽之，曰：‘思无邪。’”

### 2.3、子曰：“道之以政，齐之以刑，民免而无耻;道之以德，齐之以礼，有耻且格。”

### 2.4、子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”

### 2.5、孟懿子问孝。子曰：“无违。”樊迟御，子告之曰：“孟孙问孝于我，我对曰，无违。”樊迟曰：“何谓也?”子曰：“生，事之以礼;死，葬之以礼，祭之以礼。”

### 2.6、孟武伯问孝。子曰：“父母唯其疾之忧。”

### 2.7、子游问孝。子曰：“今之孝者，是谓能养。至于犬马，皆能有养;不敬，何以别乎?”

### 2.8、子夏问孝。子曰：“色难。有事，弟子服其劳;有酒食，先生馔，曾是以为孝乎?”

### 2.9、子曰：“吾与回言终日，不违，如愚。退而省其私，亦足以发，回也不愚。”

### 2.10、子曰：“视其所以，观其所由，察其所安。人焉廋哉?人焉廋哉?”

### 2.11、子曰：“温故而知新，可以为师矣。”

### 2.12、子曰：“君子不器。”

### 2.13、子贡问君子。子曰：“先行其言而后从之。”

### 2.14、子曰：“君子周而不比，小人比而不周。”

### 2.15、子曰：“学而不思则罔，思而不学则殆。”

### 2.16、子曰：“攻乎异端，斯害也已。”

攻指做事、行事。异端的解释有分歧，最容易联想到的就是“异己之见”的异端，甚至宗教的中的异端。当然也可以是儒教之外的道家、法家等。

另一种比较合理的解释指中庸的两端中的其中一端，即“过”与“不及”。
 
也已：语气词，也可以将“也”一个字理解为语气词，己指的是“害自己”。

**今译**： 
孔子说：“做事情过或不及，都是祸害啊！”。

此外有其余几种译法：

- 第一种，解释为“如果钻研异端邪说，那么危害就大了”。朱熹等人执这种观点。
- 第二种，解释为“批判不正确的言论，祸害就可以消灭”。杨伯峻等人执这种观点。
- 第三种，李泽厚翻译说：“孔子说：‘攻击不同于你的异端学说，那反而是有危害的。’”

孔子讲究中庸，主张执两端而用其中，亦即是不要偏执一端。

进而引申为，对别人不要只看到其缺点，而是要找到积极的、值得肯定的地方看，避免偏颇，要广泛吸收不同看法，兼收并蓄。钱穆先生翻译说：“先生说：‘专向反对的一端用力，那就有害了。’”，感觉更合适一些。

刘宝楠《论语正义》引用焦循的说法道：“焦氏循补疏《韩诗外传》云：别殊类，使不相害，序异端，使不相悖。盖异端者各为一端，彼此互异，惟执持不能通则悖。悖则害矣。有以攻治之，即所谓序异端也。斯害也已。所谓使不相悖也。……害止，则利也。有两端则异，执其两端，用其中于民，则有以摩之而不异。刚柔，两端之异者也。刚柔相摩，则相观而善。孟子言杨子为我，墨子兼爱。又特举一子莫执中，然则凡执一，皆为贼道。不必杨墨也。又曰：道衷于时而已。故曰，我则异于是，无可无不可。各执一见，此以异己者为非，彼亦以异己者为非，而害成矣。焦氏此说，谓攻治异端而不为举一废百之道，则善与人同，而害自止。二说与集解不同，而焦说尤有至理。”

### 2.17、子曰：“由!诲女知之乎!知之为知之，不知为不知，是知也。”

### 2.18、子张学干禄。子曰：“多闻阙疑，慎言其馀，则寡尤。多见阙殆,慎行其馀,则寡悔。言寡尤，行寡悔，禄在其中矣。”

### 2.19、哀公问曰：“何为则民服?”孔子对曰：“举直错诸枉，则民服;举枉错诸直，则民不服。”

### 2.20 季康子问：“使民敬、忠以劝，如之何?”子曰：“临之以庄，则敬;孝慈，则忠;举善而教不能，则劝。”

### 2.21、或谓孔子曰：“子奚不为政?”子曰：“《书》云：‘孝乎!惟孝，友于兄弟，施于有政。’是亦为政，奚其为为政?”

### 2.22、子曰：“人而无信，不知其可也。大车无輗，小车无軏，其何以行之哉?”

### 2.23、子张问：“十世可知也?”子曰：“殷因于夏礼，所损益，可知也;周因于殷礼，所损益，可知也。其或继周者，虽百世，可知也。”

### 2.24、子曰：“非其鬼而祭之，谄也。见义不为，无勇也。”