## 述而第七

### 7.1、子曰：“述而不作，信而好古，窃比于我老彭。”

### 7.2、子曰：“默而识之，学而不厌，诲人不倦，何有于我哉?”

### 7.3、子曰：“德之不修，学之不讲，闻义不能徙，不善不能改，是吾忧也。”

### 7.4、子之燕居，申申如也，夭夭如也。

### 7.5、子曰：“甚矣吾衰也!久矣吾不复梦见周公。”

### 7.6、子曰：“志于道，据于德，依于仁，游于艺。”

### 7.7、子曰：“自行束修以上，吾未尝无诲焉。”

### 7.8、子曰：“不愤不启，不悱不发。举一隅不以三隅反，则不复也。”

### 7.9、子食于有丧者之侧，未尝饱也。

### 7.10、子於是日哭，则不歌。

### 7.11、子谓颜渊曰：“用之则行，舍之则藏，惟我与尔有是夫!”子路曰：“子行三军，则谁与?”子曰：“暴虎冯河，死而无悔者，吾不与也。必也临事而惧，好谋而成者也。”

### 7.12、子曰：“富而可求也，虽执鞭之士，吾亦为之。如不可求，从吾所好。”

### 7.13、子之所慎：齐、战、疾。

### 7.14、子在齐闻《韶》，三月不知肉味。曰：“不图为乐之至于斯也。”

### 7.15、冉有曰：“夫子为卫君乎?”子贡曰：“诺。吾将问之。”入，曰：“伯夷、叔齐何人也?”曰：“古之贤人也。”曰：“怨乎?”曰：“求仁而得仁，又何怨?”出，曰：“夫子不为也。”

### 7.16、子曰：“饭疏食饮水，曲肱而枕之，乐亦在其中矣。不义而富且贵，于我如浮云。”

### 7.17、子曰：“加我数年，五十以学《易》，可以无大过矣。”

### 7.18、子所雅言，《诗》、《书》、执行，皆雅言也。

### 7.19、叶公问孔子于子路，子路不对。子曰：“女奚不曰：其为人也，发愤忘食，乐以忘忧，不知老之将至云尔。”

### 7.20 子曰：“我非生而知之者，好古，敏以求之者也。”

### 7.21、子不语：怪、力、乱、神。

怪：怪异之事。力．施暴逞强、以力服人。乱：叛乱。神：鬼神之事。

通常解释为“孔子不愿意谈论怪异、勇力、叛乱、鬼神这类东西”

雍也 6.22 也记载孔子“敬鬼神而远之”。

对于鬼神要敬而远之，君子当正道在心。如果自己不以正念做主而去崇拜鬼神，那就要为鬼神所制。

后因以“子不语”指怪异的事物。茅盾《子夜》：“他（ 吴老太爷 ）只好让他们（子女）从他的‘堡寨’里抬出来，上了云飞轮船，终于又上了这‘子不语’的怪物——汽车。”

### 7.22、子曰：“三人行，必有我师焉；择其善者而从之，其不善者而改之。”

### 7.23、子曰：“天生德于予，恒 其如予何?”

### 7.24、子曰：“二三子以我为隐乎?吾无隐乎尔。吾无行而不与二三子者，是丘也。”

### 7.25、子以四教：文、行、忠、信。

### 7.26、子曰：“圣人，吾不得而见之矣；得见君子者，斯可矣。”子曰：“善人，吾不得而见之矣；得见有恒者，斯可矣。亡而为有，虚而为盈，约而为泰，难乎有恒矣。”

### 7.27、子钓而不纲，弋不射宿。

### 7.28、子曰：“盖有不知而作之者，我无是也。多闻，择其善者而从之，多见而识之，知之次也。”

### 7.29、互乡难与言，童子见，门人惑。子曰：“与其进也，不与其退也，唯何甚?人洁已以进，与其洁也，不保其往也。”

### 7.30 子曰：“仁远乎哉?我欲仁，斯仁至矣。”

### 7.31、陈司败问：“昭公知礼乎?”孔子曰：“知礼。”孔子退，揖巫马期而进之，曰：“吾闻君子不党，君子亦党乎?君取于吴，为同姓，谓之吴孟子。君而知礼，孰不知礼?“巫马期以告。子曰：“丘也幸，苟有过，人必知之。”

### 7.32、子与人歌而善，必使反之，而后和之。

### 7.33、子曰：“文，莫吾犹人也。躬行君子，则吾未之有得。”

### 7.34、子曰：“若圣与仁，则吾岂敢?抑为之不厌，诲人不倦，则可谓云尔已矣。”公西华曰：“正唯弟子不能学也。”

### 7.35、子疾病，子路请祷。子曰：“有诸?”子路对曰：“有之。诔曰：‘祷尔于上下神祗。’”子曰：“丘之祷久矣。”

### 7.36、子曰：“奢则不孙，俭则固。与其不孙也，宁固。”

### 7.37、子曰：“君子坦荡荡，小人长戚戚。”

### 7.38、子温而厉，威而不猛，恭而安。

